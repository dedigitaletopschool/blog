+++
categories = ['Site-update']
date = "2015-11-29"
tags = ['leerling','email','opdrachten']
title = "Leerlingen zonder e-mailadres"

+++

Eén van de meest gestelde vragen is of wij leerlingen kunnen begeleiden die geen eigen e-mailadres hebben. Vanwege het individuele contact tussen mentor en leerling was dat niet mogelijk. De twee moeten immers met elkaar kunnen communiceren.

Maar soms is het toch moeilijk om elke leerling een eigen e-mailadres te geven. Dat heeft vaak met techniek te maken. Deze leerlingen kunnen wij sinds vandaag tóch helpen.

![Voorbeeld van een leerling zonder e-mail](/img/tumblr_inline_nykpbxQYX71ts6u86_1280.png)

Bij het inschrijven van een leerling kunt u nu kiezen om het e-mailadres niet in te vullen. Dit ziet u in bovenstaand plaatje. De naam is alles dat nodig is om een leerling in te schrijven.

Wat gebeurt er nu daarna?

De leerling moet nog steeds inloggen op onze website, maar gebruikt daarvoor nu een _intern e-mailadres_. Dat heeft de vorm **12345@student.dedigitaletopschool.nl**. Hiermee kan de leerling geen e-mails versturen. Het is alleen een manier om in te loggen.

Al deze zaken worden toegelicht in een e-mail die naar de leerkracht komt.

Als de leerling een opdracht inlevert, gaat een van onze top-leraren aan de slag. Soms is de opdracht goed en dan hoeft er verder niets te gebeuren. Soms moet de opdracht verbeterd worden. Om dan toch de leerling te bereiken, ontvangt de leerkracht op de basisschool een mailtje hiervan. Hij of zij zorgt dat dit bericht bij de leerling komt.

Het beste is nog altijd om elke leerling een eigen e-mailadres te geven. Dat verlicht de werkdruk op de groepsleerkracht, en stelt iedereen in staat om direct met elkaar te communiceren. Leerlingen kunnen met een school e-mailadres werken, een privé e-mailadres of dat van een van de ouders. Als dat allemaal geen optie is, hebben wij nu dus een alternatief.
